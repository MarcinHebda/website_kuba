<p align="justify">Dla Kuby jedyną drogą uniknięcia trwałego kalectwa jest przeprowadzenie szeregu skomplikowanych operacji. Leczenia podjął się dr&nbsp;Dror&nbsp;Paley z&nbsp;Paley Advanced Limb Lengthening Institute w&nbsp;USA.</p>
<p align="justify">Doktor Paley to wybitny, znany na całym świecie i&nbsp;najbardziej doświadczony chirurg ortopeda, który specjalizuje się i&nbsp;ma ogromne osiągnięcia w&nbsp;leczeniu dzieci dotkniętych PFFD. Od ponad 30 lat zajmuje się on wrodzonymi deformacjami kończyn, stanami pourazowymi narządu ruchu, zaburzeniami metabolicznymi, problemami gojenia się kości, ich uszkodzeniami oraz dysplazją. Opracował on własne innowacyjne metody leczenia. Skonstruował aparaty, za pomocą których wydłuża kończyny, tak by zachować ich pełną sprawność. Operował i&nbsp;zrekonstruował ponad 10000 kończyn przy użyciu zaawansowanych metod chirurgicznych, stosowanych do wydłużania i&nbsp;korekcji deformacji u&nbsp;dzieci i&nbsp;dorosłych, nie tylko w&nbsp;USA, ale także w&nbsp;ponad 30 krajach. Dr&nbsp;Paley wyleczył około 500 przypadków z&nbsp;PFFD.</p>
<p align="justify">Podczas konsultacji medycznej, która odbyła się we wrześniu 2011 roku w&nbsp;Klinice Ortopedycznej w&nbsp;Vogtareuth w&nbsp;Niemczech, doktor Dror Paley przedstawił plan leczenia Kuby. Fundamentalna operacja, polegająca na rekonstrukcji stawu biodrowego i&nbsp;kości udowej, winna odbyć się między 2&nbsp;a&nbsp;3 rokiem życia. Po roku należy przeprowadzić pierwszy chirurgiczny zabieg wydłużania lewej kości udowej. Kolejne operacje wydłużające powinny odbywać się co kilka lat. W sumie muszą być wykonane 3&nbsp;lub&nbsp;4 zabiegi, w&nbsp;zależności od postępującej różnicy w&nbsp;długości kończyn. Planowany jest również zabieg zatrzymania wzrostu zdrowej nóżki o&nbsp;około 5&nbsp;cm, aby w&nbsp;ten sposób wyrównać długość obu nóg. Szczególnie ważne jest, by wszystkie operacje były przeprowadzane na odpowiednim etapie dorastania Kuby, tak aby wykorzystać jego naturalny rozwój.</p>
<p>&nbsp;</p>
<div align="center"><img src="img/szansa-na-wyleczenie-01.jpg" /></div>